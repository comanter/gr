## Βιογραφια: 
Ο Ίλον Μασκ (πλήρες όνομα Ίλον Ριβ Μασκ Elon Reeve Musk, Πρετόρια, 28 Ιουνίου 1971) είναι επιχειρηματίας με καταγωγή από τη Νότια Αφρική  και με νοτιοαφρικανική, καναδική και αμερικανική υπηκοότητα, καθώς μηχανικός και εφευρέτης. Είναι ο γενικός διευθυντής και επικεφαλής τεχνολογίας για τη διαστημική εταιρεία SpaceX, της οποίας είναι επίσης ο ιδρυτής, καθώς και ο γενικός διευθυντής και επικεφαλής τεχνολογικού σχεδιασμού της εταιρείας Tesla, Inc. (πρώην Tesla Motors), και ο πρόεδρος της SolarCity. Είναι επίσης συνιδρυτής των Tesla, Inc. και Zip2 και PayPal. Ανάμεσα στις διάφορες δραστηριότητες του, έχει επίσης οραματιστεί ένα σύστημα μεταφοράς υψηλής ταχύτητας με την ονομασία Hyperloop, έχει προτείνει ένα υπερηχητικό αεροσκάφος με ηλεκτρική προώθηση, καθώς επίσης είναι και ένας από τους πιο θερμούς υποστηρικτές της ανθρώπινης εξερεύνησης του πλανήτη Άρη.

Γεννήθηκε στην Πρετόρια το 1971, με τους γονείς του να είναι η Μάγιε Χάλντεμαν, μοντέλο από τον Καναδά και ο Έρολ Μασκ, Νοτιοαφρικανός ηλεκτρολόγος και μηχανολόγος μηχανικός. Μεγάλωσε μαζί με τον νεότερο αδελφό του τον Κίμπαλ και τη νεότερη αδελφή του, την Τόσκα. Οι γονείς του χώρισαν το 1980 και έκτοτε ο Μασκ ζούσε περισσότερο με τον πατέρα του στη Νότια Αφρική.Στην ηλικία των 10 ετών άρχισε να πειραματίζεται με ένα υπολογιστή Commodore VIC-20, και κατόπιν στην ηλικία των 12 έμαθε μόνος του προγραμματισμό ηλεκτρονικών υπολογιστών και πούλησε τον κώδικα που έγραψε για ένα παιχνίδι που είχε φτιάξει σε γλώσσα BASIC σε ένα περιοδικό υπολογιστών για περίπου 500 δολάρια Αμερικής.

Με την αποφοίτησή του από το Λύκειο στη Νότια Αφρική, μετακόμισε στον Καναδά το 1989, όπου και απέκτησε την Καναδική υπηκοότητα μέσω της μητέρας του.Εκεί γράφτηκε στο πανεπιστήμιο Κουίνς (Queen's University) στο Οντάριο και κατόπιν συνέχισε τις σπουδές του στη Φυσική στο Πανεπιστήμιο της Πενσυλβάνια στις ΗΠΑ και αργότερα απέκτησε ένα πτυχίο Οικονομικών Επιστημών στη Σχολή Οικονομικών Ουάρτον (Wharton School of Economics) του ίδιου Πανεπιστημίου. Κατά την διάρκεια των σπουδών του ο Μασκ μαζί με έναν άλλο συμφοιτητή του αγόρασαν ένα κτήριο 10 δωματίων, το οποίο και το προσάρμοσαν ως νυχτερινό κέντρο διασκέδασης για άλλους φοιτητές. Το 1995 μετακόμισε στην Καλιφόρνια για να ξεκινήσει το διδακτορικό του στην Εφαρμοσμένη Φυσική στο Πανεπιστήμιο του Στάνφορντ, ωστόσο πολύ σύντομα εγκατέλειψε τις σπουδές του, ώστε να επικεντρωθεί στις επιχειρηματικές του δραστηριότητες στο διαδίκτυο, τις ανανεώσιμες πηγές ενέργειας και το διάστημα. Το 2002 απέκτησε την Αμερικανική υπηκοότητα.

